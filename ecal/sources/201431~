//excerpt from 
// Landskapslag (2014:31) om energideklaration för byggnader
// https://www.regeringen.ax/alandsk-lagstiftning/alex/201431



4 §.  (2024/78)  Energideklarationens innehåll
I en energideklaration ska följande uppgifter anges:

1) Uppgift om byggnadens energiprestanda, angiven som byggnadens primärenergital, som ska fastställas med utgångspunkt i byggnadens tekniska egenskaper och en normal användning av byggnaden och på de grunder för beräkning av energiprestanda som föreskrivs i plan- och bygglagen (2008:102) för landskapet Åland och med stöd av plan- och bygglagen för landskapet Åland gällande bestämmelser. När en uppgift om en byggnads energiprestanda anges i en energideklaration ska byggnadens uppvärmningsformer, eventuella kylsystem och annan energianvändning redovisas.

2) Om en obligatorisk funktionskontroll av ventilationssystemet har utförts.

3) Om radonmätning har utförts och i så fall uppmätt värde.

4) Om byggnadens energiprestanda kan förbättras med beaktande av en god inomhusmiljö och, om så är fallet, rekommendationer om kostnadseffektiva åtgärder för att förbättra byggnadens energiprestanda.

5) Referensvärden för byggnaden som gör det möjligt för konsumenter att bedöma byggnadens energiprestanda och att jämföra byggnadens energiprestanda med andra byggnaders energiprestanda. Som referensvärde ska anges en klassning från A till G som utgår från de krav på primärenergital som vid var tid gäller vid uppförandet av en ny byggnad.

Klassningen av en byggnads energiprestanda, enligt 1 mom. 5 punkten, ska anges enligt följande. Om byggnaden har en bättre energiprestanda än de krav som ställs vid uppförandet av en ny byggnad utgör intervall A ≤ 50 procent av kravet vid uppförandet av en ny byggnad och intervall B > 50 procent och ≤ 75 procent. Intervall C utgör > 75 procent och ≤ 100 procent av kravet vid uppförandet av en ny byggnad. Om byggnaden har en sämre energiprestanda än de krav som ställs vid uppförandet av en ny byggnad utgör intervall D > 100 procent och ≤ 135 procent, intervall E > 135 procent och ≤ 180 procent, intervall F > 180 procent och ≤ 235 procent och intervall G > 235 procent.

Landskapsregeringen kan i förordning ange närmare bestämmelser om uträknande av byggnadens primärenergital samt bestämmelser om beräkning av energiprestanda i de fall det inte går att få fram uppgifter om den uppmätta energianvändningen för en byggnad.

En byggnads uppmätta energianvändning ska korrigeras för att fastställa byggnadens energianvändning knuten till ett normalt brukande och ett normalår, normalårskorrigering. Landskapsregeringen kan i förordning ange närmare bestämmelser om uträknande av en byggnads energianvändning knutet till normalt brukande och för ett normalår, dels vid beräkning, dels utifrån uppmätt energianvändning.

